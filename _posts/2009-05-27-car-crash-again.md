---
title: รถชน อีกแล้ว
tags:
  - Diary
date: 2009-05-27 13:05:00 +0700
---

เมื่อวานนี้เราได้ขับรถคันที่ไม่ได้ขับมานาน  
เป็นรถกระบะเกียร์กระปุกคันใหญ่มากๆ  
ซึ่งปรกติเราจะไม่ขับคันนี้เด็ดขาด  
เพราะมันขับยากมาก  
แถมครั้งแรกที่ได้ขับนั้น ก็ไปเฉี่ยวมาแล้วด้วย

เพราะเรามีความจำเป็นต้องขับ ก็ใจตุ้มๆต่อมๆ ทั้งวัน  
อาการต่างๆ ของมือใหม่ปรากฏออกมามากมาย  
ทั้งสตาร์ทแล้วพุ่ง ดับกลางสี่แยก ลืมเปิดไฟ รถไหลลงเนิน  
ไปจนถึงตอนดึกที่ขับชนเสาล้มลงหนึ่งต้น  
อีกแล้วหรอ ...เฮ้อ

เหตุการณ์เกิดขึ้นตอนที่ขับรถลงเนิน  
เราลดเกียร์ลงเป็นเกียร์สอง เพื่อลดความเร็วของรถ  
ทางตอนนั้นมืดมากๆ ไม่รู้ว่าไฟดับหรือดับไฟกันแน่  
เราเปิดไฟสูงเพื่อให้เห็นทางได้ง่ายขึ้น  
แต่ไฟสูงก็ไม่สามารถช่วยให้มองเห็นด้านข้างได้ดีขึ้นเท่าไหร่  
แถมคานรถฝั่งขวาคนขับนั้น ก็บดบังการมองเห็นไปหมด  
มารู้ตัวอีกทีก็ตอนที่โดนเตือนว่า แถวนี้มีแสานะ  
แต่ยังไม่ทันขาดคำ รถก็ชนเสาล้มไปซะแล้ว...

ตั้งแต่ขับรถจริงจังๆ มาได้หกเดือน เราขับรถไปเฉี่ยวชนมาแล้วถึงหกครั้ง  
ไม่รู้ว่าเรามองโลกในแง่ดีหรือว่าเข้าข้างตัวเองมากเกินไปมั้ย  
แต่ทุกครั้งที่เราขับรถไปชนนั้น ไม่เคยชนซ้ำที่จุดเดิมเลย  
และที่สำคัญ ทุกครั้งที่เกิดเรื่อง คู่กรณีคือเสาทั้งนั้น  
ไม่มีคนเคยโดนเราขับชนด้วย

ใครหลายคนที่ขับรถแล้วต้องได้เฉี่ยวได้ชนบ่อยๆ อาจจะหวาดกลัวการขับรถไปเลย  
แต่นั่นไม่ใช่เรา เพราะยิ่งเราขับชนมากเท่าไหร่  
ก็ยิ่งอยากฝึกขับรถให้มากขึ้นเท่านั้น  
ถึงแม้ว่าเราจะมีโอกาสขับรถไปชนเสาสูงมากก็ตาม  
แต่เรามั่นใจว่า จะไม่ชนที่เดิมอีกแน่นอน

และสัญญาว่า จะระมัดระวังให้มากขึ้น เพื่อที่จะได้ไม่ขับรถชนอีก
