---
title: Puma คู่แรก
tags:
  - Shoes
  - Lifestyle
  - Puma
date: 2013-08-04 15:22:00 +0700
---

ผมเคยเป็นแฟน [Converse][] มาตั้งแต่มีอิสระในการที่จะเลือกแต่งตัวไปเรียนยังไงก็ได้ เนื่องด้วยความขี้เกียจเลือก ทำให้ผมมีแนวทางการแต่งตัวว่า ควรเลือกใส่ชุดให้เหมือนกันทุกวัน นั่นทำให้ผมเหลือตัวเลือกในการแต่งตัวไปเรียนไม่มากเท่าไหร่ (เพราะต้องคำนึงถึงวันสอบที่ต้องแต่งตัวถูกกฎมากเป็นพิเศษด้วย) สิ่งเดียวที่ผมคิดว่าเปลี่ยนได้เพียงอย่างเดียวคือรองเท้า ทำให้ผมเลือก Converse Lo-Top สีขาวเชือกดำได้ภายในพริบตาหลังเดินผ่านประตูโชว์รูม และนี่คือรองเท้าคู่แรกที่ผมรักผูกพันและเลือกใส่มันในทุกๆ โอกาส

แต่ Converse ก็ไม่ได้ให้ประสบการณ์ที่ดีที่สุด สิ่งที่ผมเกลียดมากๆ คือสันรองพื้นที่สูงเท่ากันหมดทั้งเท้า ทำให้ตอนใส่จะรู้สึกเหมือนล้มไปด้านหลังตลอดเวลา ... อย่างไรก็ตาม ผมก็ยังหา Converse คู่ใหม่มาใส่อยู่เรื่อยๆ เมื่อคู่เก่าถึงอายุการใช้งานของมัน ไม่ว่าจะเป็นลายรูปวาดแอซแทคดำบนพื้นขาว ตารางหมากรุกขาวเทา พื้นน้ำตาลทะเลทราย ไปจนถึงพื้นขาวพาดแดง

ถึงกระนั้น [Puma][] ก็ยังเป็นรองเท้าที่ผมใฝ่ฝันมาโดยตลอด อันที่จริงแล้ว วันที่ซื้อ Converse คู่แรกนั้น ผมแวะไปยังโชว์รูม Puma ก่อนด้วยซ้ำ (เรียกว่าเป็น love at first sight เลยก็ไม่ผิด) ความเรียบง่ายลงตัวสไตล์ minimalism อันเกิดจากสีสันเพียงน้อยนิดที่ใช้ พร้อมลวดลายพื้นๆ คาดเดาได้ไม่หวือหวา เด้ดสุดคือตำแหน่งร้อยเชือกเยื้องข้างอันเป็นเอกลักษณ์ องค์ประกอบทั้งหมดรวมกันคงไม่ไกลจากคำว่า perfect เท่าไหร่ อย่างไรก็ตามราคาของมันก็นับว่าสูงไม่ใช่เล่นสำหรับเด็กมหา'ลัย (เทียบเท่าค่าขนมครึ่งเดือน) ก็ทำให้ผมต้องตัดใจจากมันเสียทุกคราเมื่อถึงเวลาปลดระวางรองเท้าคู่เก่า

โชคดีที่เจอช่วงลดราคา (โดยตั้งใจ -- ใครหละจะปล่อยโอกาส) เลยได้ฤกษ์พาเจ้าแมวล้ำยุคคู่แรกคู่นี้ออกไปผจญโลกด้วยกัน

{: .oversized .figure}
> ![](/images/event/misc/future-cat-m2.jpg)
>
> Puma Future Cat M2 -- ว่าแต่เห็นที่ไหนๆ เค้าก็ถ่ายมุมนี้กันแฮะ

และหวังว่านี่จะไม่ใช่คู่สุดท้ายจาก Puma ;)


[Converse]: //www.converse.com
[Puma]: //www.puma.com
