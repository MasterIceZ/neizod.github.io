---
title: 42
tags:
  - Doodle
  - The Hitchhiker's Guide to the Galaxy
  - Google
date: 2013-03-12 03:27:00 +0700
---

เนื่องจากเมื่อวานเป็นวันคล้ายเกิดของ Douglas Adams ซึ่งถ้าเขามีชีวิตอยู่ก็จะอายุขึ้นปีที่ 61 แล้ว Google เลยทำ [Doodle รำลึกถึงนิยายชื่อก้องจากนักเขียนคนนี้][h2g2 doodle]ให้ได้เล่นกันครับ

![](/images/clipart/misc/doodle-42.png)

รายละเอียดเล็กน้อยๆ ที่เก็บได้จากภาพภายในห้องของ*ยานหัวใจทอง* ยานอวกาศหลักของเรื่องที่สามารถเดินทางทะลุข้ามมิติจักรวาลได้ด้วยหลักการของ*ความไม่น่าจะเป็น*

- ประตูถอนหายใจ ที่เปิดออกมาก็จะเจอกับเจ้าหุ่นมาร์วินผู้แบกโลก (เวอร์ชันหนังมาร์วินหัวโตกว่านี้มาก)
- คอนโซลยานที่คอยพ่นเทปสื่ออารมณ์ ถ้ามัวอ่านแต่ข้อความในเทปนี้คงไม่ได้ทำอะไรพอดี
- ที่เป็นแท่งๆ นั่นคือ*นิ้วอิเล็กทรอนิกส์*สำหรับโบกยาน -- เวลาฝรั่งเค้าโบกรถจะเหยียดแขนสุดแล้วชูนิ้วโป้งขึ้น (เวอร์ชันหนังเครื่องนี้กลายเป็นแหวนสวมนิ้วแทน)
- เครื่องซับอีธาเซนโซเมตริก เอาไว้รับสัญญาณของยานอวกาศที่อาจบังเอิญบินผ่านมาให้ได้โบก
- ชาจากเครื่องชงเครื่องดื่มอัตโนมัติ ที่จะพยายามอ่านความคิดของคนสั่งว่าต้องการเครื่องดื่มอะไร แต่ทำไมเครื่องดื่มทุกแก้วที่ผลิตได้ถึงมีรสชาติที่ไม่ต่างกันเลย?
- ตัวหนังสือ*คู่มือนักโบก* หัวใจหลักของเรื่องนี้ พร้อมข้อความอันเป็นมิตรว่า "อย่าได้ตกใจ"
- กระเป๋าเดินทางที่สูญหายของอาเธอร์ แล้วอยู่ๆ ก็โดนพ่นออกมาจาก*ถังขยะห้วงเวลา*
- ผ้าเช็ดตัว อุปกรณ์สารพัดประโยชน์ที่นักโบกต้องมีคู่กายเสมอ

และนี่คือเรื่องราวต่างๆ ที่ปรากฏอยู่ในหนังสือ*คู่มือนักโบก*ในภาพครับ

- *ปลาแปลภาษา*ที่คอยกินคลื่นเสียงเป็นอาหาร แล้วขับถ่ายออกมาเป็นสัญญาณประสาทในภาษาของผู้ที่ใส่ปลานี่ไว้ในหู
- คำจำกัดความของ*โลก*โดยหนังสือเล่มนี้ เนื่องจากไม่ค่อยมีเนื้อหาสาระใดๆ จึงสามารถเขียนอธิบายได้สั้นๆ แค่ว่า "แทบปราศจากภยันอันตราย"
- เคล็ดลับสำหรับการบิน.... ก็เพียงแค่หกล้มให้ไม่โดนพื้นแค่นั้นเอง
- รสชาติของเครื่องดื่มสุดยอดแห่งจักรวาล *แพน-กาแลคติค การ์เกิล บลัสเตอร์*
- ระบบการเดินทางด้วยหลักการ*ความไม่น่าจะเป็น*ของ*ยานหัวใจทอง* ที่สามารถเดินทางจากปลายจักรวาลด้านหนึ่งไปสู่อีกด้านได้ในพริบตา
- ต้นกำเนิดของจักรวาลที่เราอาศัยอยู่ ที่จริงแล้วก็เป็นเพียงการสั่งน้ำมูกของยักษ์เท่านั้น
- มนุษย์ที่คิดว่าตัวเองฉลาดที่สุดบนโลก แท้จริงแล้วก็ฉลาดน้อยกว่าปลาโลมาและหนูเสียอีก
- ความสำคัญของผ้าเช็ดตัวที่นักโบกทุกคนต้องมีคู่กาย
- จุดจบของโลกใบเล็กๆ จากพวกโวกอนที่ป่าเถื่อน
- คอมพิวเตอร์สุดฉลาดล้ำ*คิดลึก* ที่ตอบคำถามสุดยอดของชีวิต จักรวาล และทุกสรรพสิ่งได้ว่าเท่ากับ 42


[h2g2 doodle]: //www.google.com/doodles/douglas-adams-61st-birthday
