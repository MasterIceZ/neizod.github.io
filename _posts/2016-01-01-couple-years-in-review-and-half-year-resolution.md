---
title: สรุปปี 2014-2015
tags:
  - Diary
  - Milestone
date: 2016-01-01 01:59:00 +0700
---

เพิ่งเห็นว่าลืมเขียนของปี 2014 ตอนแรกก็ว่าจะแยกโพสออกไปแล้วตั้งเวลาย้อนหลัง แต่พอไล่ลิสต์ดูแล้วปีนั้นก็ไม่ค่อยได้ทำอะไรเท่าไหร่ ไม่เป็นไรงั้นรวบทั้ง 2 ปีมาไว้ตรงนี้เลยละกัน จะได้ดูเหมือนได้ทำอะไรเยอะแยะ 555

- **ตีพิมพ์งานวิชาการนานาชาติ** งานนี้ทำกับ [@lewcpe][] และ [@pruet][] ตีลง Springer โดยเสนอ[วิธีการทำให้รหัสผ่านแข็งแรงขึ้นแต่ก็ยังจดจำได้][travel password]
- **สัมมนาวิชาการนานาชาติ** ต่อเนื่องจากอันบนครับ .. โอเคแม้ว่างานสัมมนาจะจัดที่ไทย แต่ก็เป็นระดับภูมิภาคชาวต่างชาติมากันเต็ม แย่หน่อยที่ตอนนั้นยังขี้อายเลยทำให้ไม่ค่อยได้หาเพื่อนใหม่เท่าไหร่ (ถ้าไม่ได้อาจารย์ [@dittaya][] ช่วยไว้คงแย่อะ)
- **<strike>เป็นอาจารย์พิเศษ</strike>** เสียดายอย่างว่าก่อนวันสัมภาษณ์เกิดเหตุการณ์ไม่สงบทางการเมือง จนทำให้การจราจรติดขัดอดได้งานเลย
- **อ่านนิยายสถาบันสถาปนาของอาซิมอฟ** รู้สึกว่าเป็นนิยายที่ดีเกือบๆ จะที่สุดเท่าที่เคยอ่านมาเลย
- **ไปฮ่องกง-มาเก๊าครั้งแรก** อันฃนี้ไม่มีอะไรมาก เที่ยวขำๆ วันปีใหม่ ได้เห็นอะไรแปลกๆ เยอะดี ชอบสุดคือระบบขนส่งมวลชนที่โคตรจะสะดวกและรวดเร็ว
- **จบป.โท** จบตรงตามเวลา น่าจะเป็นเพราะเรียนสายประยุกต์ด้วย งานวิจัยเลยไม่ได้ยากมากเท่าเพื่อนๆ ที่เรียนเพียว ทำให้ยังจบได้ตามกำหนด (ถ้าเรียนเพียวอาจจะช้ากว่านี้ 555)
- **เดินทางเยอะมาก** เนื่องจากรับงานกับอาจารย์ [@jittat][] ทำให้ได้ไปเที่ยวมหาวิทยาลัยเกษตรศาสตร์ครบทุกวิทยาเขตเลย พอกลับมาที่บ้านก็เจอพ่อกับแม่พาตะลุยขับรถเที่ยวไทยอีก ทำให้ช่วงนี้เมารถง่ายหน่อยนะ @-@
- **กลับมาสเก็ตช์รูปบ่อยเหมือนก่อนแล้ว** หลังจากหันหน้าเข้าหาคีย์บอร์ดมาหลายปี พอได้ปากกาดีๆ มาใช้เลยทำให้มีอาการอยากวาดภาพขึ้นหลายเท่าตัว
- **ไม่ดองเกมแล้ว** จริงๆ อันนี้ไม่ค่อยดีเท่าไหร่ (ในแง่เบียดบังเวลาที่ควรจริงจัง) แต่ก็ทำให้ตอนนี้พูดได้อย่างเต็มปากแล้วว่าไม่ได้ซื้อเกมมาดองไว้เฉยๆ นะ 555

ตอนนี้เริ่มรู้ตัวว่าเป็นคนโคตรไม่แอคทีฟถ้าไม่มีเป้าหมายไว้ท้าชน และระยะเวลาหนึ่งปีมันนานเกินไปจนทำให้วินัยหย่อนยาน งั้นขอปรับมาเป็นตั้งเป้ามันซะทุกๆ ครึ่งปีแทน โดยรอบแรกจะพยายามทำให้ได้ดังนี้

- **ย้ายบล็อกไปไว้ที่อื่น** ขั้นพื้นฐานขอให้แทรกโค้ดโปรแกรมกับสมการได้ง่ายๆ ตอนนี้ดูโปรเจค [pagist][] ของ [@dtinth][] ไว้อยู่ หวังว่าจะดัดแปลงเอามาใช้ได้ไม่ยากเย็นนะ
- **อ่านหนังสือให้จบเดือนละสองเล่ม** ดูเหมือนเยอะนะ แต่เพราะว่านี่เป็นคนอ่านแล้วดอง (ตอนนี้ดองไว้ร่วมสิบเล่มแล้ว) อ่านไปได้ซัก 40% ไม่ว่าจะสนุกแค่ไหนจะเริ่มรู้สึกกลัวมันจบ แต่ถ้าพยายามอ่านไปจนซัก 75% จะกลับมามีแรงฮึดอ่านรวดเดียวจบละ
- **เขียนบล็อกให้ได้เดือนละครั้ง** อันนี้พังพินาศมานานแล้ว ต้องขยันๆ หน่อย ปัญหาสำคัญคือมีเรื่องที่อยากเขียนแล้วแต่ก็รู้สึกว่ามันสั้นไป (ปัจจุบันมีบล็อกดองอยู่เป็นร้อยตอนแล้ว) ควรจะลดความคาดหวังลงว่าเรื่องที่เอามาเขียนต้องคิดตกตะกอนมาจนสมบูรณ์แบบก่อน คือเขียนๆ ไปเลยถ้าจะมีรายละเอียดที่ผิดนิดผิดหน่อยก็ช่างมัน ตอนนี้พยายามให้ใจความสำคัญชัดเจนไว้เป็นพอ
- **เขียนหนังสือให้เสร็จ** อันนี้ก็พังพินาศมานานแล้วเหมือนกัน ยังรอดอยู่ได้ไม่โดน [@markpeak][] เอาไม้ฟาดหัวก็ดีแค่ไหนแล้ว T^T
- **เริ่มมองหางานประจำ/ที่เรียนต่อ** โอเคว่ามันต้องเลือกเอาซักอย่าง ภายในครึ่งปีนี้ก็ควรไปนั่งคิดดูดีๆ ว่าจะไปเส้นทางไหนกันแน่
- **ลดน้ำหนัก** ปีก่อนๆ มันกลับมาขึ้นอีกแล้ว ว่าจะพยายามดันมันลงไปใหม่อีกที หลังจากกินดีอยู่ดีมาพักใหญ่

ลองดูแค่นี้ก่อน ไม่แน่ใจว่าเยอะเกินไปหรือยัง กลัวว่าพอตั้งเป้าเยอะมากเกินไปเดี๋ยวจะรู้สึก overwhelm แล้วก็พังพินาศทุกอันอีก

เจอกันใหม่ในอีกครึ่งปีครับ


[@lewcpe]: //twitter.com/lewcpe
[@pruet]: //twitter.com/pruet
[@dittaya]: //twitter.com/dittaya
[@jittat]: //twitter.com/jittat
[@dtinth]: //twitter.com/dtinth
[@markpeak]: //twitter.com/markpeak

[travel password]: //link.springer.com/chapter/10.1007%2F978-3-319-05476-6_41
[pagist]: //www.pagist.info/
